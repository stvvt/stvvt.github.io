---
layout: post
title: Блогът - преиздаден
comments: true
date: 2019-08-27 17:39:54
tags:
categories:
---


Мина известно време от последната ми публикация. За да бъдем точни - минаха 2339 дена или почти шест години и половина
от тогава. Бебетата, изплакали за пръв път когато се оплаках, че {% post_link php-bites "PHP Хапе" %}, наесен ще тръгват
на училище. Как лети това време ... Както и да е. Едно е ясно - за блогър не ставам. С 0.3 поста на година не бих покрил
и най-широките схващания :D

Въпреки това, желанието ми за публицизъм остана. Поне в частта си "инструменти за публикуване". Тук ще опиша как седнах
една събота и си сглобих новия блог.

<!-- MORE -->

## Какво исках?

* Лесно създаване и редактиране на съдържание от всяко устройство
* Лесно публикуване онлайн
* Безболезнено генериране на изчистен HTML, без изненади във форматирането -
  [Markdown](https://en.wikipedia.org/wiki/Markdown)
* Без инфраструктура за поддържане - сървъри, бази данни и пр. (докато пишех това, се натъкнах на новия за мен термин
  [JAMstack](https://jamstack.org/) - интересна, макар и доста по-обширна тема. Оказа се, че съм искал да имам JAMStack
  blog.)
* Скорост и скалируемост (по прицип, не че ми трябва такава)
* Възможност контролирани промени по съдържанието от трети лица
* Нещо съвременно с прилична поддръжка
* Да използва познат за мен стек, така че да разбирам как работи.

## Какво имах?

Преди години се спрях на [Octopress](http://octopress.org/). Да си призная, избрах го основно заради приятната изчистена
тема по подразбиране. Той отговаря на повечето ми изисквания, но с изключение на последните две:

* последният му commit е от 23 февруари 2016 (преди повече от 3 години), има 88 отворени и отлежаващи pull request-a,
  179 отворени issues. Накратко, не изглежда нещо с прилична поддръжка към днешна дата
* използва Ruby - нищо лошо в това, но определено с Ruby сме само бегли познати

Последното определено се оказа препъни-камък за мен. След първоначалните усилия бях някак инсталирал Ruby и необходимите 
Gems, и като цяло го бях подкарал. Обаче в редките случаи през годините, в които ми идваше да понапиша нещо, все удрях
на камък в опитите си да го подкарам локално и в края на краищата се отказвах.

И така - до тази събота, когато като от нищото просветна искра на ентусиазъм и реших, че е време да заменя Octopress с
нещо друго.

## Hexo 

https://hexo.io

Не че търсих дълго. Изборът не е резултат от задълбочено проучване, сравняване и анализиране. Беше едно от първите
неща, което ми попадна. Определено отговаря на изискванията по-горе, включително и на последните две - познат стек,
активна разработка. Не мога да кажа, че е някакво бижу - имахме (и още имаме) известни разправии с него, така че за сега
е просто експеримент. Ако не се харесаме - няма лошо, списъка с кандидати е достатъчно дълъг - https://www.staticgen.com
:)

## Какво се получи

Резултатът е пред вас. По-точно - видимата част, за която аз нямам заслуги. Просто визуална тема, която предпочетох. 
По-интересното е не чак толкова очевидно.

- Markdown съдържанието на всички публикации е на сигурно място в GitHub. Както и всички евентуални промени по него.
- Публикуването на ново съдържание и на промени по съществуващото става става с най-обикновен, банален 
  ```sh
  $ git push
  ```
  Толкоз! За целия процес на генериране на HTML и качването му на живо се грижи Travis CI, който се задейства
  автоматично при `git push`
- Нещо повече: за създаване и редактиране на публикации може да се използва директно потребителският интерфейс на
  GitHub; просто се създава (или редактира) `*.md` файл в директорията `source/_posts` (или `source/_drafts`) и след
  запис - промените магически се оказват онлайн.
- Съдържанието, което се сервира е изцяло статично - няма код, който да го генерира, няма база данни, от която да се
  чете. Чист и прост HTML.
- Генерираните статични HTML-и могат да се качат на всеки CDN - GitHub pages (където са в момента), AWS S3, Firebase
  Hosting, Heroku, Netlify - изберете си. Всичко, което трябва да се промени за да се качва на ново място е Travis CI
  конфигурационния файл
